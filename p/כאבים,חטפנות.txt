אמונה זו עוסקת בכאב שבני האדם חשים, כאשר הם כלואים. בעל האמונה, האדם המגדיר, מאמין שהחזקים תמיד ינצלו את כוחם כדי לכלוא את החלשים. לדעתו, חופש הוא משאב מוגבל – הרי בני האדם לרוב מוכרחים לחיות במסגרות חברתיות כדי לשרוד, ובמסגרות כאלו לא ניתן לצפות שכולם יקבלו את מה שהם רוצים. כדי לשמור על סדר, נהיה מוכרחים למנות מנהיג שיהיה אחראי לקבלת ההחלטות. אבל אותו מנהיג יכול להוליך את אנשיו שולל – להבטיח שידאג להם, ואז לנצל את כוחו כדי לכפות את המשך שלטונו בניגוד לרצונם, ולבסוף לשכוח מהבטחותיו לציבור ולדאוג רק לעצמו. למעשה, האדם המגדיר מאמין שזו הדרך היחידה להשיג חופש אמיתי.

אז מה הוא בוחר לעשות? הוא לומד לחיות בשלום תחת מרותם של אחרים, ולקבל על עצמו חיים של עבדות. כשהוא מקבל לידיו סמכות, הוא משתדל לקבע את המעמד כדי שלא יוכלו להדיח אותו, ואז מזניח את המשימות שהוטלו עליו ודואג רק לעצמו. את החזקים ממנו, הוא משתדל לשרת באדיקות כדי להיות קרוב אליהם וכך לטעום כמה שיותר מהחופש שלהם.

ובכן, מהי התגלית? מה הלקח שאיש מעולם לא לימד את האדם המגדיר לגבי המציאות?

במובן מסויים, הוא צודק. החברה היא מערכת מסודרת שיש לה יעדים משלה אשר לא בהכרח מתיישבים עם רצון כולם, ולכן בפועל האדם הקטן יהיה מוכרח לשתף פעולה עם רצונם של מקבלי ההחלטות. לכן, אולי משתלם להיות מקבל ההחלטות וכך לזכות ליותר חופש פעולה מאחרים.
אלא שיש לזכור - כוח הוא לא כרטיס יציאה מהכלא, אלא כרטיס החתמת שעות. הרי אם בן אדם הגיע למעמד של מקבל החלטות, אז המעמד הזה אינו יצוק בסלע. זהו מעמד מותנה, שניתן לבן אדם בשם הבטחה מסויימת שנתן לקהילה. למעשה, אמון הקהילה באותו אדם, האמונה שגם אם לא תמיד ברור מה תכניתו, הוא פועל תמיד על מנת לקיים את הבטחותיו, הוא הכוח היחיד שמניע אנשים לשתף פעולה עם דבריו. והרי ברור, שהכוח הזה די מוגבל. אנשים יבקשו תשובות לגבי דרכי קבלת ההחלטות של המנהיג, ומן הסתם תעלה על דעתם האפשרות שהוא מרמה אותם. למעשה, אפשרות זו כנראה תצוף יותר מאחרות. וכאשר ייעשה ברור לציבור שרימו אותם, אמונם במנהיג יתפוגג ואיתו המעמד ייאבד את משמעותו. אף מצופה מהציבור להילחם כדי להפיל מנהיג שאין להם אמון בו. ונכון, ישנם מקרים בהם אדם זוכה לחתום על חוזה שקושר אותו לכסאו, אבל גם החוזה - הוא רק פיסת נייר שערכה שווה לערך שאחרים מקנים לה. וודאי שהחוזה יאבד משמעות ברגע שצד אחד הפר את הבטחותיו.

לסיכום, אין אף כוח בעולם שיכול להניע אחרים לעשות כדברינו בלי תמריץ. ולכן, אין סיבה לחשוב שמעמד מקנה חופש, כי הוא עושה את ההיפך - מעמד מקנה התחייבות לעבוד למען הציבור. אמנם זו עבודה פחות שחורה, אבל זה וודאי לא אומר שעכשיו כולם עובדים ואתה נח. להיפך - מעמדך לא מאפשר לך לנוח, אחרת כיסאך יילקח.
