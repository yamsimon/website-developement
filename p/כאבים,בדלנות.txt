

אמונה זו עוסקת בכאב שהבדידות מייצרת בלב בני האדם. בעל האמונה – האדם המגדיר – מאמין שאינו מסוגל להימנע מבדידות, כיוון שאהוביו עשויים לנטוש אותו בכל רגע. הוא מפחד מהיום בו אהוביו ימותו או ייעלמו מחייו מסיבות אחרות, וחש שאין טעם לפתח מערכות יחסים שיגמרו בלאו הכי.
אז מה הוא בוחר לעשות?
האדם המגדיר מעדיף להישאר לבד. כאשר הוא נקשר לאחרים, הוא נוטה להפחיד אותם או לאיים עליהם כדי שיפחדו לעזוב. כשזה לא עובד, הוא נותן להם יחס מיוחד כדי שיהיה להם משתלם להישאר, ובכל אופן הוא לא מצפה מאהוביו לשמור איתו על קשר ללא תמריץ.
 
אז מהי התגלית? מהו הלקח שהאדם מעולם לא הבין - שמעולם לא לימדו אותו לגבי המציאות? בואו נספר לאדם המגדיר היכן הטעות שלו.

במובן מסויים, הוא צודק. נטישה היא דבר כואב. אף אחד לא אוהב לאבד מישהו שאוהבים, בין אם מכורח הנסיבות, או אם האהוב לא אהב בחזרה, או אם עזב בכוונה כדי לפגוע, או אם עשה טעות וחשב שלא תרצה או שזה לא יתאפשר.
אך חשוב לזכור שבכל אחד מהתרחישים הללו, איננו יוצאים לגמרי בהפסד.


אם אהבתי מישהו והוא נטש אותי מכורח הנסיבות, עליי להודות לו על שלא השלה אותי ודאג שאשאר מחובר לקרקע. כי לפעמים כשאוהבים מאבדים אחיזה במציאות.

אם הוא לא אהב אותי בחזרה, עליי שוב להודות לו על שהודה באמת, וכך איפשר לי למצוא אהבה חדשה שתהיה הוגנת יותר. בכך הוא גם מנע ממני שיברון לב חמור יותר ברגע שאגלה את האמת בעצמי.

אם עשה זאת בכוונה לפגוע, עדיין עליי להודות לו על שלימד אותי לא לסמוך עליו יותר שישאר. כעת אדע שהוא מסוגל להיעלם בכל רגע, ולא אצפה ממנו להישאר לצדי יותר וכך לא אפגע, אלא אם יוכיח לי אחרת.

ואם נטש כיוון שטעה לחשוב שאינני אוהב אותו או שזה לא יתאפשר, אוכל לשמוח על כך שאמנם הוא פגע בי, אבל כוונתו היתה טהורה והוא רק רצה לעזור לי. הוא אוהב אותי מספיק כדי להישאר לבד, על מנת שאני אוכל להיות מאושר. אהובי גזר על עצמו חיים של בדידות, וזו זכותו המלאה, גם אם כתוצאה אני נפגעתי.


אפשר לשים לב כאן לדפוס – בכל אחד מהמקרים, הנטישה לא גוררת חיים של בדידות, אלא כאב זמני כתוצאה מהשינוי המשמעותי, של אבדן אהוב. אבל כיוון שהכאב הזה תמיד בא עם תובנות חדשות, אין סיבה לחשוב שהוא בלתי נמנע.

לסיכום, כשאהבה נגמרת היא לא גוזרת עלינו בדידות אלא שינוי זמני, גם אם קשה, ואיתו לקחים חדשים. לכן, אין סיבה לחשוב שבדידות היא בלתי נמנעת.
